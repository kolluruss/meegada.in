---
title: "జననీ జనకులు - రేఖామాత్రంగా డా. మీగడ"
date: 2020-01-02T05:26:50-08:00
draft: false
weight: 10
---


ఆయన జన్మస్థలం శ్రీకాకుళం జిల్లా లోని రాజాం పట్టణం. ఆయన **తల్లి అప్పలనరసమ్మ**. ఆయన తండ్రి **డా దాలయ్య లింగం** సంగీతం, నాటకం, తూర్పు భాగవతం, భరత శాస్త్రం, వేదం, వాస్తు, జ్యోతిష్య శాస్త్రాల్లో నిష్ణాతులు. తన తండ్రి ప్రభావం తనపై పడటంతో ఆయన తొమ్మిదో తరగతి నుంచే నాటకరంగ ప్రవేశం చేసారు. చిన్నప్పుడే అభిమన్యుడు, నారదుడు, బాలకృష్ణుడు వంటి పాత్రలు పోషించారు. ఈ క్రమంలోనే హార్మోనియం వాయించడంలో పట్టు సాధించారు. నాటకాల పిచ్చిలో పడి, నాలుగేళ్లపాటు చదువు కూడా మానేశారు. చదువుపై దృష్టి పెట్టకపోవడంతో ఆయన తండ్రి గట్టిగా మందలించారు. దానితో 'బాగా చదువుకుంటూ నాటకాలు వేస్తాను' అని నాన్నగారికి మాటిచ్చి, తిరిగి చదువు కొనసాగించారు. 


అప్పటి రాజాం హైస్కూలులో సంస్కృత పండితుడిగా పనిచేస్తోన్న **బ్రహ్మశ్రీ ముట్నూరు అనంతశర్మ**  ప్రభావంతో తెలుగు, సంస్కృత భాషలపై ఆయనకు మక్కువ ఏర్పడింది. 1975లో విజయనగరం మహరాజా సంస్కృత కళాశాలలో భాషా ప్రవీణలో చేరాడు. అక్కడ చదువుతూ అప్పటి ప్రముఖ రంగస్థల నటులు పీసపాటి నరసింహమూర్తి, బుర్రా సుబ్రహ్మణ్య శాస్త్రి, షణ్ముఖ ఆంజనేయరాజు, సంపత్‌ లక్షణరావు, డి. వి.సుబ్బారావు వంటి గొప్ప నటులకు నాటకాలలో హార్మోనియం సహకారం అందించారు. 

భాషాప్రవీణలో కాలేజీకి ఫస్ట్‌గా నిలిచారు. 1981లో ఆంధ్ర యూనివర్సిటీలో ఎం.ఎ తెలుగులో ఫస్ట్‌ ర్యాంకు సాధించారు. ఆంధ్ర విశ్వవిద్యాలయంలోనే 1983 లో ఎం.ఫిల్‌, తిరుపతి వెంకటకవులు రచనలు పాండవనాటకాలపై పరిశోధనలు చేసి, 1993 లో పి.హెచ్‌, డి పట్టా అందుకున్నారు. 1985లో బుల్లయ్య కళాశాలలో తెలుగు లెక్చరర్‌గా ఉద్యోగంలో చేరారు. అక్కడి నుంచి 1987లో కృష్ణా ప్రభుత్వ డిగ్రీ కళాశాల, విశాఖ,   పాడేరు డిగ్రీ కళాశాల, విశాఖ ఉమెన్స్‌ డిగ్రీ కళాశాలల్లో లెక్చరర్‌గా, కృష్ణా డిగ్రీ కాలేజీలో తిరిగి రీడర్‌గా, 2010 నుంచి శ్రీకాకుళం జిల్లా ఆముదాలవలస ప్రభుత్వ డిగ్రీ కాలేజీ ప్రిన్సిపాల్‌గా బాధ్యతలు చేపట్టి, 2013లో పదవీ విరమణ చేశారు. 
