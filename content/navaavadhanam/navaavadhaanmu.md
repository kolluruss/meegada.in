---
title: "సంగీత నవావధానము"
date: 2020-01-02T05:25:51-08:00
draft: false
weight: 10
---

# 5. సంగీత నవావధానము (మిసిమి)

- డా. మీగడ రామలింగస్వామి

<div class="tatparya">

మన తెలుగు భాషను, తెలుగు సంస్కృతిని మన మహాకవులు, వారివారి కావ్యాలతో సుసంపన్నం చేశారు. మహోన్నత మానవ విలువలు వారి కావ్యాలనిండా పొందుపరిచారు. మనిషి ఎలా బ్రతకాలో, ఎలా బ్రతకకూడదో స్పష్టంగా రాశారు. మనిషికి కావలసిన సంభాషణా చాతుర్యం, వ్యక్తిత్వ వికాసం వారి కావ్యాల ద్వారా తేటతెల్లం చేశారు. ఇవన్నీ అనేకానేక సాహితీ ప్రక్రియల ద్వారా మనకు సుబోధం చేశారు. రాబోయేతరం వాళ్ళు పది కాలాలపాటు పదిలంగా ఉండాలని, తమ జీవితాలు ధారపోసి కావ్యాలు రాశారు. సమాజ హితం, సమ సమాజ సంక్షేమం కోసం, వారు అహర్నిశలూ శ్రమించారు. 'విశ్వశ్రేయః కావ్యం' అని వారు సూత్రీకరించుకున్నారు. కావ్యం చదవడం వల్ల యశస్సు, వ్యవహార జ్ఞానంతో పాటు అనేకానేక విషయాలు విదితం అవుతాయని స్పష్టంగా చెప్పారు.

ఇలా ఎన్ననుకుంటే ఏం ప్రయోజనం? ఇవన్నీ ఇప్పుడు ప్రయోజనం లేకుండా పోతున్నాయి. కళ్ళల్లో ఒత్తులు పెట్టుకొని తిరిగినా కావ్యాలు చదివేవాళ్ళు కనబడకుండా పోతున్నారు. పద్యం వినబడితే చాలు పరుగులు తీస్తున్నారు. మహాకవి గురించి మాటాడితే, మనసును మరోచోట పెడుతున్నారు. తెలుగువాళ్ళ ఆస్తి అయిన పద్యాన్ని పక్కనబెడుతున్నారు. ఇది నిజంగా బాధాకరం. ఈ బాధలో నుండి పుట్టిందే, సంగీత నవావధానము. మహాకవుల పద్యాలను మధురంగా వినిపించాలనే ఆలోచనకు ఊపిరిపోసుకున్నదే సంగీత నవావధానం. సంగీత సాహిత్యాలకు సమప్రాధాన్యం కల్పిస్తూ పండిత పామర జనరంజకంగా పరుగిడుతున్నదే, సంగీత నవావధానం. ప్రాచీన పద్య పరిరక్షణే ధ్యేయంగా, తెలుగు భాషా, సంస్కృతుల సమ్మేళనంగా, మానవ విలువల దర్పణంగా సాగుతున్నదే, సంగీతనవావధానము.

</div>

## నవావధాన విధానం 

తెలుగు సాహిత్యాన్ని పురాణం, శతకం, ప్రబంధం, నాటకం, ఆధునికం, అవధానం అనే ఆరు ప్రక్రియలుగా తీసుకొని, వీటికి సంస్కృత భాషలోగల శ్లోకాలను కూడా గ్రహించడం జరుగుతుంది. పై ఏడు విభాగాలను ఏడుగురు ప్రాశ్నికులకు ఇవ్వడం జరుగుతుంది. ఒక్కొక్క విభాగానికి 20 పద్య / శ్లోకాలను ఇచ్చి, పక్కనే 20 రాగాల పేర్లు ఇవ్వడం జరుగుతుంది. ప్రాశ్నికులు వారిష్టమైన పద్యాన్ని వారిష్టమైన రాగంలో పూరించమంటారు. నవావధాని, ప్రాశ్నికుడడిగిన రాగంలో అప్పటికప్పుడు కేవలం శ్రుతి ఆధారంగా స్వరపరచి, గానం చేసి, ఆ పద్య / శ్లోక కాని వారి కావ్యాన్ని, విశేషాన్ని, నేటి సమాజానికి అది ఎంత ఉపయోగపడుతుందో. వివరించి చెప్పడం జరుగుతుంది. ఇలా ఏడుగురు అడిగిన పద్య / శ్లోకాలకు నవావధాని జనరంజకంగా స్వరపరచాలి. మధ్యలో తెలుగు భాష పుట్టుపూర్వోత్తరాలు, తెలుగు సంస్కృతిని గురించి చెపుతూ ఉండాలి. అప్పటికి ఒక ఆవృత్తం అవుతుంది. సంగీత నవావధానము అంటే?
ఏడుగురు ప్రాశ్నికులు, సంధాత, నవావధాని మొత్తం తొమ్మండుగురు కాబట్టి నవావధానం అని, కొత్తది కాబట్టి నవావధానం అని, ఉదయం అవధానం చేసి, తిరిగి మధ్యాహ్నం అవధానం చేసినా, అడిగిన పద్యంగాని, అడిగిన రాగం గాని ప్రాశ్నికులు అడుగకుండా కొత్తవి అడుగుతారు కాబట్టి, నిత్యనూతనంగా సంగీత ప్రధానంగా సాగుతుంది. కాబట్టి సంగీతనవావధానం అని కూడా చెప్పుకోవచ్చు. ఇంకా, తొమ్మిది అక్షరాలతో 'సంగీత నవావధానము' అని నామకరణం చేయబడింది. కాబట్టి నవ అనే శబ్దం అర్థవంతమవుతుంది (ఇంకా చెప్పాలంటే దీని రూపకర్తనైన నా పేరు కూడా తొమ్మిది అక్షరాలే (మీగడ రామలింగస్వామి) కాబట్టి 'సంగీత నవావధానము' అని సార్థకమైనది.

## కవులు, పద్యశ్లోకాలు, రాగాలు?

ఇందులో 42 కవుల పద్య / శ్లోకాలు ఎంపిక చేయబడ్డాయి. ఏడుగురు ప్రాశ్నికులకు 20 పద్యాలు చొప్పున 7x20=140 పద్య / శ్లోకాలు ఇవ్వబడతాయి. 20 రాగాలలో వారు ప్రశ్నిస్తారు. అంటే 140x20=2,800 విధాలుగా ప్రాశ్నికులు అడిగినదానికి, నవావధాని స్వరపరచడానికి సిద్ధంగా ఉండాల్సి ఉంటుంది. 

## ప్రాశ్నికులు ఎలాంటివారై ఉండాలి?

తెలుగు చదవడం వస్తే చాలు. పద్యం వస్తే రాగంతో గాని, లేకుండా గాని చదవవచ్చు. లేదా చూసి చదవవచ్చు. అదీ కాదనుకుంటే, పద్యం మొదటి ముక్క చదివి రాగం నిర్దేశించవచ్చు. సంగీత, సాహిత్య జ్ఞానం ఉంటే చాలా మంచిది.
లేకపోయినా ఫరవాలేదు.


## ఏ రాగమో? సంగీతం తెలియని వారికెలా తెలుస్తుంది?

ప్రేక్షకులకు తెలియడం కోసం, ప్రశ్నికలడిగిన రాగాన్ని ఓ సినిమా పాటతో పరిచయం చేసి, పద్యాన్ని స్వరపరచడంతో, తెలియని ప్రేక్షకుడు కూడా ఆనందం పొందుతాడు. తనకు కూడా తెలిసిన రాగమే అని భావిస్తాడు.

## ఇంతకూ ఇది అవధానమెలా అవుతుంది?

అవధానం అంటే, ఏకాగ్రత. ఒక రాగంలో పాడడం అలవాటున్న పద్యం / శ్లోకం. రాగం మార్చి, మరో రాగంలో పాడాలంటే, చాలా కష్టం. సాహిత్యం మరచిపోవడం జరుగుతుంది. ఒక్కోసారి సంగీత స్వర కూర్పులోబడి, రాబోయే పదం/ పద్యపాదం గుర్తుకు రాదు. దీనికి అవధానం కావాలి. అలాగే ముందడిగినవారు ఓ రాగంలో ప్రశ్నిస్తే, తరువాతి వారు రాగం మార్చి అడిగేసరికి, వెంటనే శ్రుతి మాత్రమే ఆధారంగా ఉండడం వలన ఈ రాగానికి సాహిత్యాన్ని ఇమడ్చడం కూడా అవధానమే.

## నవావధాన విధానం?

సంగీతనవావధానము, వాక్కు అర్థాల్లా ఉన్న పార్వతీ పరమేశ్వర స్తుతితో ప్రారంభమవుతుంది. 'పాలమీగడకన్న పాయసాన్నముకన్న, తీయనైనది మన తెలుగు భాష' అంటూ, మన మాతృభాష గొప్పతనం చాటుతూ ముందుకు సాగుతుంది. 'మడులు కానేకావు మాన్యాలు కావయా, సత్కవిరచనలే సంస్కృతియన' అంటూ మన సంస్కృతీ వైభవాన్ని దశదిశలా ప్రస్తుతిస్తుంది. 'వేదముఖులతోడ, వేదఘోషలతోడ విలసిల్లినట్టిదీ వేదభూమి !' అని భారతమాతను సంస్మరిస్తూ కదం తొక్కుతుంది.

నన్నయ అక్షర రమ్యత్వాన్ని, తిక్కన తెలుగు వైభవాన్ని, పాల్కుఱికి, శివభక్తి పారమ్యాన్ని, ఎర్రన పద్యవైభవాన్ని, శ్రీనాథుని ఈశ్వరార్చన కళానైపుణ్యాన్ని, పోతన మందార మకరంద మాధుర్యాన్ని, శ్రీకృష్ణ దేవరాయల సంస్కృత పదభూయిష్ఠ రచనా చమత్కృతిని, అష్టదిగ్గజ కవుల ప్రతిపదబంధ ప్రబంధ ప్రాభవాన్ని, సల్లలిత కవితా ధురంధర మొల్ల కవనాన్ని ఈ సంగీత నవావధానము, వీనులకు విందు చేస్తుంది. మధ్యేమధ్యే పానీయం అన్నట్లు, సందర్భానుసారంగా, 'మనమున ననుమానము' వంటి ద్వ్యక్షరులు, 'కాంచెన్వైష్ణవుడు' వంటి గుక్క తిప్పుకోలేని సమాస పద ఘట్టనలు ఇందులో, తారసపడి, ఆశ్చర్యచకితుల్ని, ఆనందభరితుల్ని చేస్తాయి. అక్కడక్కడా ఆధునిక ప్రక్రియలతోపాటు, సినీ సంగీత ఝరులు కూడా పరవశింపజేస్తాయి. సర్వారాధనీయమైన వాల్మీకి కాళిదాసాది కవుల శ్లోకాలు, పూర్వావధాన శేఖరులు అవధాన ఆశుకవిత్వ పటుత్వ సంపదలు మంత్రముగ్ధుల్ని చేస్తాయి.

## ఎంత సమయం?

ఏడుగురు ప్రాశ్నికుల పద్యాలు స్వరపరిచేసరికి, ఒక ఆవృత్తం అవుతుంది. సాధారణంగా రెండు ఆవృత్తులయ్యేసరికి, సుమారు రెండున్నర గంటల సమయం పడుతుంది. అదీ సభాసదులపై ఆధారపడి ఉంటుంది.

## గమ్యం? - ఆశయం?

ఈ సంగీత నవావధానము విద్యార్థులకు (యువతకు) చేరాలి. వాళ్ళకు వినిపించి, మన మహాకవుల ఉదాత్త భావాలు తెలియజేయాలి. అందుకే డిగ్రీ, ఇంజినీరింగ్ నుండి పదవతరగతి విద్యార్థుల వరకు రాగయుక్తంగా పద్యాలు వినిపించడమే ఆశయంగా, అదే గమ్యంగా కృషి జరుగుతోంది. రెండు గంటలకు తక్కువ కాకుండా విద్యాసంస్థల్లో కార్యక్రమాలు జరుగుతున్నాయి. విద్యార్థులంతా ఎంతో శ్రద్ధగా వింటున్నారు. విద్యార్ధులకు నిర్వహించే కార్యక్రమాల్లో వ్యక్తిత్వ వికాసం, సంభాషణా చాతుర్యం, స్పష్టత మొదలైన వారికవసరమైన విషయాలు కూడా చెప్పడం జరుగుతుంది. తద్వారా, వారిలో ఆసక్తి పెరుగుతోంది. నిజానికి ప్రాచీన పద్యవైభవం వారికి అందించాలన్నదే, ప్రధాన ఆశయం. అది నెరవేరుతుందని, ఆనందంగా
ఉంది.

## అదృష్టం?

మహాకవుల పద్యాలను రాగయుక్తంగా గానం చేసుకుంటూ, వారి కావ్యాలు గుణకీర్తనం చేసుకుంటూ, సర్వసమ్మోదాన్ని కలిగించుకుంటూ, దేశవిదేశాల్లో తిరగడం నిజంగా అదృష్టం. ఇదంగా ఆ అక్షరశిల్పుల ఆశీర్వాద బలం. ఆ యశఃకాయులు అనల్ప అక్షర తపఃఫలం. సంగీత నవావధానము అనే వినూత్న విశిష్ట సాహితీ ప్రక్రియకు సమకూరిన మహా అదృష్టం.

ఫిబ్రవరి 2015 (మిసిమి సౌజన్యంతో)